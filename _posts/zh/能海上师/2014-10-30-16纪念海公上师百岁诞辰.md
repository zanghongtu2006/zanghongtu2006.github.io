---
layout: post
lang: zh
title: "十六、纪念  海公上师百岁诞辰"
date: "2014-10-30 10:31:21"
slug: "e5-8d-81-e5-85-ad-e3-80-81-e7-ba-aa-e5-bf-b5-e6-b5-b7-e5-85-ac-e4-b8-8a-e5-b8-88-e7-99-be-e5-b2-81-e8-af-9e-e8-be-b0"
categories: ["能海上师永怀录"]
tags: ["能海上师"]
---
海公上师当代法门之龙象也。志行高洁、德才兼备，壮岁出家，悲愿宏深，为使正法久住，普利群生，曾不畏艰险，二次入藏求法，显密诸乘，靡不该习。归来后，广转法轮，建立道场，摄持僧团，道风所被，四众归心。一九三九年，因日本侵华，战事蔓延，师在重庆主持护国息灾法会，虽遭日机轰炸，师诵经讲法，领众修持，巍然不动、略无惧色。法会期间，并授皈戒，余蒙摄受，幸得参与焉。夫师之为学也，融贯显密大小乘诸法，凡所修学，皆汇归般若，融理于事，即事显理。盖师内证实相外照诸法，体用如如，自在无碍。尝教学人曰：“生死涅槃纤毫自性无，缘生因果如如不虚误。”又日：“般若无相，寓于六度万行。”又曰：“空与缘生，有则俱有，无则俱无，不可以言说拟议，惟可由八正道显现也。”此理事不二、空有圆融之大义，非深契实相般若者，能如是乎！师之说话也，则如瓶倾壶泻，辩才滔滔，法喻交显，深入浅出，盖皆自性三昧之所流露，闻者无不心身踊跃，法喜充满。综师一生秉性谆厚，办道精勤，悲智双运，著译等身，爱国爱教，为法为人，刚毅果敢，鞠躬尽瘁，洵当代之高僧也。值师百岁诞辰，缅怀硕德，略抒所感。爰为颂曰：  

释尊降世 普利群蒙 应病与药 共出牢笼  

因缘时至 大法渐东 高僧辈出 正法昌隆  

伟哉吾师 刚毅持躬 求法弘教 悲愿靡穷  

戒德严净 定慧双融 学贯三藏 显密圆通  

法幢高悬 佛子云从 爱国爱教 德业弥丰  

化缘事毕 涅槃从容 猗欤吾师 法门象龙  

时值抗战 从业蜀中 授我皈戒 勉追芳踪  

嘉言懿行 振聩发聋 慧命不断 雨露恩重  

百岁诞辰 缅怀高风 功德巍巍 赞莫能穷  

谨献刍言 聊伸愚哀 愿师再来 广济迷懵  

丙寅夏月皈依弟子定真敬撰  

